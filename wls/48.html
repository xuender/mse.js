<!DOCTYPE html>
<html>
  <head>
    <meta charset="utf-8" />
    <title>闻经获益第四十八</title>
    <link rel="stylesheet" href="wls.css"/> 
  </head>
  <body>
    <h1>闻经获益第四十八</h1>
    <p>尔时世尊说此经法，天人世间，有万二千那由他亿众生，远离尘垢，得法眼净。二十亿众生，得阿那含果。六千八百比丘，诸漏已尽，心得解脱。四十亿菩萨，于无上菩提住不退转，以弘誓功德而自庄严。二十五亿众生，得不退忍。四万亿那由他百千众生，于无上菩提未曾发意，今始初发。种诸善根，愿生极乐，见阿弥陀佛。皆当往生彼如来土。各于异方次第成佛，同名妙音如来。</p>
    <p>复有十方佛刹，若现在生，及未来生，见阿弥陀佛者，各有八万俱胝那由他人，得授记法忍，成无上菩提。彼诸有情，皆是阿弥陀佛宿愿因缘，俱得往生极乐世界。尔时三千大千世界，六种震动，并现种种希有神变。放大光明，普照十方。复有诸天于虚空中，作妙音乐，出随喜声。乃至色界诸天悉皆得闻，叹未曾有。无量妙花纷纷而降。尊者阿难、弥勒菩萨，及诸菩萨、声闻、天龙八部、一切大众，闻佛所说，皆大欢喜，信受奉行。</p>
    <p>佛说大乘无量寿庄严清净平等觉经</p>
    <p></p>
    <p>南无西方极乐世界大慈大悲阿弥陀佛</p>
    <p>愿以此功德庄严佛净土</p>
    <p>上报四重恩下济三途苦</p>
    <p>所有见闻者悉发菩提心</p>
    <p>尽此一报身同生极乐国</p>
    
  </body>
</html>

