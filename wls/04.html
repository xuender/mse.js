<!DOCTYPE html>
<html>
  <head>
    <meta charset="utf-8" />
    <title>法藏因地第四</title>
    <link rel="stylesheet" href="wls.css"/> 
  </head>
  <body>
    <h1>法藏因地第四</h1>
    <p>佛告阿难：过去无量不可思议无央数劫，有佛出世，名世间自在王如来、应供、等正觉、明行足、善逝、世间解、无上士、调御丈夫、天人师、佛世尊。在世教授四十二劫。时为诸天及世人民说经讲道。</p>
    <p>有大国主名世饶王。闻佛说法，欢喜开解，寻发无上真正道意。弃国捐王，行作沙门。号曰法藏。修菩萨道。高才勇哲，与世超异，信解明记，悉皆第一。又有殊胜行愿，及念慧力。增上其心，坚固不动。修行精进，无能逾者。往诣佛所，顶礼长跪，向佛合掌，即以伽他赞佛，发广大愿。颂曰：</p>
    <p>如来微妙色端严一切世间无有等</p>
    <p>光明无量照十方日月火珠皆匿曜</p>
    <p>世尊能演一音声有情各各随类解</p>
    <p>又能现一妙色身普使众生随类见</p>
    <p>愿我得佛清净声法音普及无边界</p>
    <p>宣扬戒定精进门通达甚深微妙法</p>
    <p>智慧广大深如海内心清净绝尘劳</p>
    <p>超过无边恶趣门速到菩提究竟岸</p>
    <p>无明贪嗔皆永无惑尽过亡三昧力</p>
    <p>亦如过去无量佛为彼群生大导师</p>
    <p>能救一切诸世间生老病死众苦恼</p>
    <p>常行布施及戒忍精进定慧六波罗</p>
    <p>未度有情令得度已度之者使成佛</p>
    <p>假令供养恒沙圣不如坚勇求正觉</p>
    <p>愿当安住三摩地恒放光明照一切</p>
    <p>感得广大清净居殊胜庄严无等伦</p>
    <p>轮回诸趣众生类速生我刹受安乐</p>
    <p>常运慈心拔有情度尽无边苦众生</p>
    <p>我行决定坚固力唯佛圣智能证知</p>
    <p>纵使身止诸苦中如是愿心永不退</p>
  </body>
</html>

