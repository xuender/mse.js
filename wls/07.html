<!DOCTYPE html>
<html>
  <head>
    <meta charset="utf-8" />
    <title>必成正觉第七</title>
    <link rel="stylesheet" href="wls.css"/> 
  </head>
  <body>
    <h1>必成正觉第七</h1>
    <p>佛告阿难：尔时法藏比丘说此愿已，以偈颂曰：</p>
    <p>我建超世志必至无上道</p>
    <p>斯愿不满足誓不成等觉</p>
    <p>复为大施主普济诸穷苦</p>
    <p>令彼诸群生长夜无忧恼</p>
    <p>出生众善根成就菩提果</p>
    <p>我若成正觉立名无量寿</p>
    <p>众生闻此号俱来我刹中</p>
    <p>如佛金色身妙相悉圆满</p>
    <p>亦以大悲心利益诸群品</p>
    <p>离欲深正念净慧修梵行</p>
    <p>愿我智慧光普照十方刹</p>
    <p>消除三垢冥明济众厄难</p>
    <p>悉舍三途苦灭诸烦恼暗</p>
    <p>开彼智慧眼获得光明身</p>
    <p>闭塞诸恶道通达善趣门</p>
    <p>为众开法藏广施功德宝</p>
    <p>如佛无碍智所行慈愍行</p>
    <p>常作天人师得为三界雄</p>
    <p>说法师子吼广度诸有情</p>
    <p>圆满昔所愿一切皆成佛</p>
    <p>斯愿若克果大千应感动</p>
    <p>虚空诸天神当雨珍妙华</p>
    <p>佛告阿难：法藏比丘，说此颂已，应时普地六种震动。天雨妙华，以散其上。自然音乐空中赞言，决定必成无上正觉。</p>
  </body>
</html>

